---
layout: default
comments: true
title: শূন্য কে, জন্মদিনে
date: 2015-11-12
permalink: /posts/2015-11-12-shunyo-publication
published: true
---

## শূন্য কে, জন্মদিনে

এখন, মানে এই লেখাটা যখন লিখছি, স্থানীয় সময়ে বৃহস্পতিবার রাত্রিবেলা। শনিবার সকালে যখন ইউনিভার্সিটির দিকে হাঁটা লাগাব রোজকার মতো , পথে পড়ে থাকা লালচে-হলুদ ম্যাপল পাতা মাড়িয়ে মাড়িয়ে - তখন মন কিন্তু পড়ে থাকবে কোলকাতায়। হিসেব করে দেখব যে এতক্ষণে হয়তো আনুষ্ঠানিক উদ্বোধন হয়ে গেছে শূন্য-র চতুর্থ সংখ্যার। উৎসাহী কেউ কেউ হয়তো হাতে পেয়ে পড়তেও শুরু করে দিয়েছেন। 

লেখালেখির বাতিক যাদের আছে, তারা জানে নিজের লেখা সামনাসামনি অন্যদের পড়াতে পারার মধ্যে একটা ছেলেমানুষি আনন্দ পাওয়া যায়। তাই, এই সময়টায় হাজির থাকতে না পারাটা সত্যিই আক্ষেপের। 

তবু বলব, আমি তো শুধু মাঝে মাঝে লেখা পাঠিয়েই খালাস। এই দিনটা তাদের, যারা এতদিন ধরে হাজার ঝক্কি সামলেও শূন্য-র পাশে থেকেছে, ভরসা জুগিয়েছে, হাঁটি-হাঁটি-পা-পা করে হাঁটতে শিখিয়েছে। আজ যে শূন্য দিব্বি দৌড়তে পারছে, তা কেবলমাত্র এদেরই অক্লান্ত পরিশ্রমের ফলে। একটা পত্রিকা প্রকাশনার পিছনে যে কী পরিমাণ উদ্যোগের প্রয়োজন হয়, তার কিছুটা আন্দাজ বিদেশে বসেও পেয়েছি। আজ ওই রাতজাগা চোখগুলোতে তৃপ্তির ক্লান্তি ঝিলিক মারছে - স্পষ্ট দেখতে পাচ্ছি। 

আর বেশী কথা বাড়াব না। শূন্য-র এই সংখ্যাটা আমার হাতে এসে পৌঁছতে কিছুদিন সময় লাগবে। তাই উপস্থিত সবাইকে আপাতত বেশ খানিকটা হিংসে করে, আর শূন্য-র ভবিষ্যতের জন্য অনেক অনেক শুভেচ্ছা জানিয়ে - এই লেখাটায় দাড়ি টানছি। 

* * *

[Archive](../archive)
