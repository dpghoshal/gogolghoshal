---
layout: default
disqus: y
---

## হুলোর নক্সা

ওই দ্যাখো আসে রাই  
বকুনিতে জুড়ি নাই  
কলিগেরা করে এই ফিসফাস;  
তাই শুনে হুলো মোর  
জেগে থাকে রাতভোর,  
ঢিপঢিপ হৃদয়েতে ভরে ত্রাস।  

যত বলি, ওরে হুলো  
খা দেখি কলা মুলো   
করিসনে অতশত চিন্তা;  
হুলো কিছু শোনে না তো,  
টেনশনে থতোমতো   
হয়ে বুঝি কাটে তার দিনটা।   

আমি সদা ঠিকই বলি  
( হোক যত ঘোর কলি )  
\- এই নিয়ে নেই কোনো সন্দ;  
হুলো, সে তো বড় ভাল   
নিশিরাতে চাঁদু আলো;  
বস্‌টাই অতিশয় মন্দ।  

ভয় পেয়ে কিবা হবে?  
"অমর কে কোথা কবে!"  
বেশী হলে, নেই বুঝি নখ তোর?  
আঁচড়িয়ে, কামড়িয়ে,  
হিল দিয়ে পা মাড়িয়ে,  
দিবি ভেঙ্গে ওর যত তোড়জোড়!  

এই শুনে, হুলো শেষে  
থাবা চেটে, ফ্যাস্‌ফেসে  
স্বরে বলে ওঠে “বটে? ঠিক তো!  
কোথাকার কোন মাল,  
হয়ে যাবে ভেড়া-পাল;  
মোর কাছে সব্বাই ঢিট তো!"  

হয়ে গেল মিটমাট  
ভাঙো তবে কিটক্যাট  
হুলোর যে দূর হল চিন্তা;  
এইবেলা বলি তাকে  
“শোন হুলো, ঘোরপাকে  
ভেবেছিলি, ভুলে যাব দিনটা?"  

ভুল মোর হয় না তো  
( কত বলি, মানে না তো )  
খালি ভাবে - ভুলে গেছি বেমালুম;  
দিন চার আগে তাই  
( অগ্রিমে দোষ নাই )  
হ্যাপি-ওয়ালা বার্থ-ডে টা জানালুম।  

এই কথা রেখে মনে  
তুমি বাপু ওই দিনে  
কোরো নাকো আর কোনো বায়না;  
ঝিন্‌চ্যাক্‌ ছড়া, আর  
আঠেরোতে উপহার  
\- একসাথে এত কিছু হয়না।    

* * *

[Archive](../archive)
