---
layout: default
comments: true
---

## অ্যাপার্টমেন্ট ৬১

_\[প্রায় দেড় বছর আগে এই গানটা লেখা হয়েছিল। গল্পটা ভেবেছিল [ রোহন ](http://rohandotc.com/), আমি শুধু কথার পর কথা সাজিয়েছিলাম। গড়িমসি করে আর সুর দিয়ে ওঠা হয়নি।_  
_কিঞ্চিৎ প্রেক্ষাপট : আমরা এদেশে এসে প্রথমে যে বাড়িটাতে উঠেছিলাম, তার অ্যাপার্টমেন্ট নাম্বার ছিল ৬১। এবং প্রথমদিন আলুভাতে (অবশ্যই মাখন দিয়ে) খেয়েই শুয়ে পড়েছিলাম বটে। গানের সাথে, বোধহয়, মিল ওই পর্যন্তই।\]_

ঘণ্টা তিরিশ প্লেনে চড়ে,  
লটবহর সঙ্গে করে,  
ট্যাক্সি থেকে নেমে একষট্টি 

মধ্যরাতে buzzer টিপে,  
খাপ্পা মেজাজ জেট ল্যাগেতে;  
হঠাৎ কানে বাজল মেলোডি! 

দরজা খুলে সামনে এসে,  
প্রশ্ন চোখে বলছে কী সে  
হিব্রু কিংবা হয়তো ফরাসী 

আমি তখন বাক্য ভুলে  
দেখছি খালি ফ্যালফেলিয়ে;  
Leonard আমি, সামনে যে Penny!

মওকা এমন রোজ কি আসে?  
নেই গোলাপও তো পকেটে!  
ভাবছি তবে করব আমি কী?

কঠিন এসব প্রশ্ন মাঝে,  
বুকে হঠাৎ ব্যাথা বাজে -  
তার অনামিকায় দেখি আংটি! 

ভাঙা হার্টে পট্টি দিয়ে,  
সিঁড়ি ভেঙে প্যাঁটরা নিয়ে,  
দরজা খুলে ঢুকি একষট্টি

আলু-ভাতের পাট চুকিয়ে,  
লেপটি মুড়ে লম্বা হয়ে,  
স্বপ্নে শুনি নতুন মেলোডি। 

* * *

[Archive](../archive)
